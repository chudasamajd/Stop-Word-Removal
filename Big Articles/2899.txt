
સુરતઃ શહેરમાં છેલ્લા કેટલાક સમયથી ડ્રગ્સના રવાડે ચઢેલા યુવાધનને બરબાદ કરવાના મોટા કાવતરાનો પર્દાફાશ થયો હતો. ક્રાઈમ બ્રાંચની ટીમએ શહેરના ડુમસ, વરાછા અને સરથાણા વિસ્તારમાંથી બાતમીના આધારે રેડ પાડી ત્રણ જણાને દબોચી લઈ તેમની પાસેથી કુલ રૂપિયા 1.33 કરોડની ૧૩૩૪.૩ ગ્રામ વજનના એમ.ડી.ડ્રગ્સનો જથ્થો કબજે કર્યો હતો. કમિશનર અજય તોમર એટીએસનો અનુભવ કામે લગાડીને એક મોટી બદીને સાફ કરવા શરૂ કરેલા આ ઓપરેશન હાલમાં સફળ રહ્યુ છે. અજય તોમર દ્વારા આ મામલે મુંબઇ કનેકશન હોવાની વાત કરવામાં આવી છે. આમ આ ડ્રગ્સ રેકેટના છેડા મુંબઇ સહિત દેશના અન્ય શહેરોમાં બહાર આવવાની શકયતા છે.
યુવાધનને નશાના રવાડે ચઢતા અટકાવવા તેમજ હાલમા ડ્રગ્સના વધતા જતા વ્યાપ તથા નશીલા પદાર્થોની હેરાફેરી અટકાવવા પોલીસ કમિશ્નર અજયકુમાર તોમરએ માદક ડ્રગ્સ વેચાણ કરતા અને હેરાફેરી કરનારાઓને શોધી કાર્યવાહી કરવા માટે ઝુંબેશ હાથ ધરી હતી. ક્રાઇમબ્રાન્ચના અધિકારી માણસોની અલગ – અલગ ટીમો બનાવી છેલ્લા ૨૫ દિવસથી સુરત શહેરમાં માદક ડ્રગ્સ વેચાણ અને હેરાફેરી કરનારાઓને શોધી કાઢી અટકાવવા કાયદેસર કાર્યવાહી કરવા હ્યુમન તથા ટેકનીકલ ઇન્ટેલીજન્સ આધારે સ્પેશીયલ ડ્રાઇવ હાથ ધરી હતી. જે પૈકી ગઈકાલે ક્રાઈમ બ્રાંચને મોટી સફળતા મળી હતી.
ઉલ્લેખનીય છે કે સુરત પોલીસ કમિશનર અજયકુમાર તોમરના માર્ગદર્શન હેઠળ પોલીસ દ્વારા ડ્રગ્સનું વેચાણ કરતા તત્વો સામે સંકજા કસવા માટે અભિયાન હાથ ધરવામાં આવ્યું છે. અને છેલ્લા 25 દિવસમાં એસઓજી તેમજ સ્થાનિક પોલીસ દ્વારા એમ.ડી.ડ્રગ્સ ઝડપી પાડવામાં આવી રહ્યા છે. અત્યાર સુધી 8 કેસ નોંધાયા બાદ ગઈકાલે ક્રાઈમ બ્રાન્ચે ત્રણ સ્થળ પરથી આટલી મોટી માત્રામાં એમ.ડી.ડ્રગ્સનો જથ્થો ઝડપી પાડી પ્રશંસનીય કામગીરી કરી હતી.
…..કેસ-1….ડુમસમાં 1 કરોડના ડ્રગ્સ સાથે સલમાન પકડાયો, આદિલ વોન્ટેડ
ડુસમ ગામના રોડથી કુવાડા ટી પોઈન્ટ પાસેથી સલમાન ઉર્ફે અમન મોહમ્મદ હનીફ ઝવેરી (રહે. એ-203 આશિયાના કોમ્પ્લેક્સ અડાજણ પાટિયા) ને ઝડપી લેવામાં આવ્યો છે, જ્યારે આદિલ નામના શખસને વોન્ટેડ જાહેર કરવામાં આવ્યો છે. સલમાન પાસેથી પોલીસે 1011.82 ગ્રામ એમડી ડ્રગ્સ જેની કિંમત અંદાજે 1.01 કરોજ તથા 5 મોબાઈલ ફોન , રોકડા રૂપિયા 12,710 તથા ડિજિટલ વજન કાંટા નંગ-2 તથા કાર સહિત કુલ 1.04 કરોડના મુદ્દામાલ સાથે ઝડપી પાડ્યો હતો. સલમાન સાથે ધંધામાં ભાગીદાર એવા આદિલને વોન્ટેડ જાહેર કરીને પોલીસે આગળની કાર્યવાહી હાથ ધરી છે.
……કેસ-2…….વરાછામાં 1.75 લાખના ડ્રગ્સ સાથે વિનય પટેલની ધરપકડ, મુંબઈ બોરીવલ્લીનો સપ્લાયર વોન્ટેડ
વરાછા ભવાની સર્કલ નજીક પટેલનગરના નાકે જાહેરમાંથી આરોપી વિનય ઉર્ફે બન્ટી કિશોરભાઈ પટેલ (રહે. ઘર નંબર એ-24 પટેલનગર, ભવાની સર્કલ નજીક, વરાછા) મેફેડ્રોન ડ્રગ્સ સાથે ઝડપાયો હતો. જ્યારે રોહન (રહે. બોરીવલી-મુંબઈ)ને વોન્ટેડ જાહેર કરવામાં આવ્યો છે. બંટી પાસેથી કુલ 17.5 ગ્રામ અંદાજે કિંમત 1.75 લાખ, નાની-મોટી ખાલી કોથળીઓ નંગ 26 મોબાઈલ, કાર મળી કુલ 8.90 લાખનો મુદ્દામાલ ઝડપાયો હતો. પુછપરછમાં વિનયે બોરીવલ્લીના રોહન પાસેથી ડ્રગ્સ લાગ્યો હોવાની કબુલાત કરતા તેને વોન્ટેડ બતાવ્યો હતો.
….કેસ-3…….સરથાણા સાયોના પ્લાઝા શોપિંગ સેન્ટરની ઓફિસમાં 30.49 લાખનું ડ્રગ્સ પકડાયું
ક્રાઈમ બ્રાંચની ટીમએ બાતમીના આધારે સરથાણા કેનાલ રોડ પર આવેલા પુણા સીમાડાના શાયોના પ્લાઝા શોપિંગ સેન્ટરની દુકાન નંબર 107,108માંથી સંકેત શૈલેશ અસલાલિયા (રહે. એફ-202, રામેશ્વરમ રિજન્સી, વીઆઈપી સર્કલ પાસે ઉતરાણ, મૂળ રહે. છાભાડિયા રોડ, દામનગર, તા.લાઠી, જિ. અમરેલી)ને ઝડપી પાડ્યો હતો.
 સંકેતની ઓફિસમાંથી 30.49 લાખના ડ્રગ્સનો જથ્થો મળી આવ્યો હતો. સંકેત પાસેથી મેફેડ્રોન ડ્રગ્સનો 304.98 ગ્રામ જથ્થો, જેની કિંમત અંદાજે 30.49 લાખ તથા મોબાઈલ ફોન રોકડા મળી કુલ 31.22લાખનો મુદ્દામાલ કબજે કરવામાં આવ્યો હતો. ડુમસ ગામ કુવાડા ટી પોઈન્ટ પાસેથી સલમાન ઉર્ફે અમન ઝવેરી નામના યુવકને ઝડપી પાડી તેની પાસેથી એક કરોડની કિંમતના એમ.ડી.ડ્રગ્સનો જથ્થો ઝડપી પાડ્યો હતો. 
પ્રાથમિક તપાસમાં સલમાન એમ.ડી.ડ્રગ્સનો શહેરમાં મુખ્ય સપ્લાયર હોવાની સાથે તેણે ડ્રગ્સનો જથ્થો સરથાણા પુણા સિમાડા કેનાલ રોડ સાયોના પ્લાઝા શોપીંગ સેન્ટરમાં વેપારી સંકેત શૈલેષ અલલાલીયા (ઉ.વ.૨૨. રહે, રામેશ્વરમ રેજેન્સી વીઆઈપી સર્કલ ઉત્રાણ)ને આપ્યો હોવાની કબુલાત કરી હતી. ક્રાઈમ બ્રાન્ચે સંકેત આલલાલીયાની ધરપકડ કરી હતી જયારે સલમાન ઉર્ફે અમન ઝવેરીને વોન્ટેડ બતાવ્યો હતો.
‘નો ડ્રગ્સ ઇન સુરત’ અમારો ધ્યેય છેઃ અજયકુમાર તોમર
પોલીસ કમિશનર અજયકુમાર તોમરે જણાવ્યું હતું કે, અમારો ડ્રગ્સ મુક્ત શહેરનો સંકલ્પ છે. સુરત દેશ અને વિશ્વમાં સૌથી ઝડપી વિકસીત શહેરોમાં આવે છે. સુરતનું આર્થિક રીતે પણ આગવું સ્થાન છે. સુરતમાં શરુ કરેલી ઝુંબેશ બાદ નો ડ્રગ્સ ઇન સુરતના ધ્યેય સાથે કામગીરી કરાશે. આગામી દિવસોમાં અમને ડ્રગ્સ વિરૂધ્ધ લડવા માટે શાળા કોલેજના શિક્ષકો, ડ્રગ્સ એડિકટના મિત્રો, સામાજિક સંસ્થાઓ મદદ કરશે તો અમે વહેલી તકે આ કારોબાર બંધ કરાવી દઈશું. ડ્રગ્સ એ ખુશી અને શાંતિ હણી લે છે. એટલે યુવાધનને આ રસ્તે જતા અટકાવવું ખૂબ જરૂરી હોય તમામ લોકો સાથ સહકાર આપે તેવી અપિલ કરી હતી.
યુવકો જ નહીં યુવતીઓ પણ એમડી ડ્રગ્સના રવાડેઃ 6થી 8 કલાક સુધી નશો
બદલાતી લાઈફ સ્ટાઈલની સાથે હવે સુરતનું યુવાધન પણ એમડી (મેફીડ્રોન) ડ્રગ્સના રવાડે ચઢયું છે. એમાંય સૌથી વધુ એમડી ડ્રગ્સની રવાડે યુવતીઓ ચઢી ગઈ છે. એમડી ડ્ગ્સનું સેવન કર્યા બાદ આશરે છ થી આઠ કલાક સુધી નશો રહેતો હોય છે. એમડી ડ્રગ્સ ખરીદી કરવાનું રોજ શક્ય નહી હોવાથી યુવતીઓ નશો કરવા માટે આડી લાઈને જતી રહેતી હોય છે.
0.50 મિલીના 1500-1600 રૂપિયાથી લઈ પડીકી 3500થી 4000માં વેચાય છે
રાંદેરમાં થોડા દિવસ પહેલા પકડાયેલું દંપત્તિ એક એમ.ડી.ડ્રગ્સની 0.25 મિલીના 800 રૂપિયા અને 0.50 મિલીના 1500-1600 રૂપિયા લેતા હતા. એમડી ડ્રગ્સની પડીકી બજારમાં આશરે 3500 થી 4000 ની આસપાસ મળી રહે છે. ઘણી જગ્યા પર રજનીગંધા કે અન્ય કોઈ કોડવર્ડમાં ડ્રગ્સનું વેચાણ થતું હોય છે.
ઇન્સ્ટન્ટ કિક માટે એમડી ડ્રગ્સ યુવા વર્ગની પહેલી પસંદ
યુવા વર્ગ ચરસ નહીં પણ સિન્થેટીક ડ્રગ્સ એટલે કેમિકલ યુક્ત પદાર્થમાં વધુ રસ રાખે છે. ચરસ, ગાંજો હવે મજુર વર્ગ અને આધેડ ઉમરના લોકો લેતા હોય છે પરંતુ એમડી ડ્રગ્સ પશ્ચિમમાં પીવાનું એક સ્ટેટસ હોય તેમ યુવા વર્ગ તેનો ઉપયોગ વધુ કરે છે. જોકે એમડી ડ્રગ્સ લેવાનારને ઇન્સ્ટન્ટ કિક પણ મળતી હોવાથી યુવા વર્ગની પહેલી પસંદ બની ગયું છે. એટલે જ નબીરા અને બોલીવુડના સ્ટાર્સ તેનું સૌથી વધારે સેવન કરે છે.
પ્રસંશનીય કામગીરી બદલ પોલીસનું સન્માન કરાશે
પોલીસ કમિશનર અજયકુમાર તોમરે જણાવ્યું હતું કે, અમે નશાનો કારોબાર સંપૂર્ણ નાબૂદ કરવા માંગીએ છીએ. સરકાર પણ એ જ ઈચ્છે. આ સ્પેશિયલ ડ્રાઈવર નશાનો કારોબાર નાબૂદ નહીં થાય ત્યાં સુધી ચાલુ રહેશે. ક્રાઈમ બ્રાંચ દ્વારા જે પ્રકારે પ્રશંસનિય કામગીરી કરવામાં આવી છે. તેને લઈને ડ્રગ્સ પકડનાર પોલીસ વિભાગનું પ્રશંસાપત્ર આપીને તથા ઇનામ જાહેર કરીને સન્માન કરવામાં આવશે.
મુંબઈ સાથે કનેક્શન તપાસ કરાશે, એનસીબી સાથે સંપર્ક કરાયો છે
પોલીસ કમિશનર અજયકુમાર તોમરે વધુમાં જણાવ્યું હતું કે, પકડાયેલ તમામ આરોપીઓની ઘનિષ્ઠ પુછપરછ કરી ગુન્હાના મુળ સુધી પહોંચી ગુન્હામાં સંડોવાયેલા તમામ આરોપીઓની ધરપકડ કરાશે. એનસીબી સાથે પણ આ અંગે વાત કરવામાં આવી છે. મુંબઈમાં કનેક્શન કોની સાથે અને ક્યાં છે તેની પણ તપાસ કરાશે. તેઓની સામે પુરાવા એકત્રિત કરી તેમના વિરૂધ્ધ ચાર્જશીટ કરી તેમને મહત્તમ સજા થાય તે સુનિશ્ચિત કરી માદક ડ્રગ્સના રેકેટનો પર્દાફાશ કરવા કાર્યવાહી હાલ ચાલુ રહેશે.
