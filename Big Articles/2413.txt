

તંત્રના ધુપ્પલની ચાડી ખાતા સ્મશાનના આંકડા: પ્રતિદિન પચાસથી વધીને 140 અંતિમક્રિયા થવા માંડી છતાં તેમાંથી કોરોનાને લીધે માત્ર દસ મોત જ?!
જુલાઈમાં કોરોનાનો મૃતાંક મનપાના આંકડા કરતાં ત્રણ ગણો
શહેરની ત્રણેય સ્મશાનભૂમિના આંકડામાં જુલાઈ માસમાં સૌથી વધુ 4342 મૃત્યુ નોંધાયાં
સરકારે બતાવેલા આંકડા પ્રમાણે જુલાઈ માસમાં અંદાજિત 316 મૃત્યુ, તો પછી બાકીના મોત કયા રોગથી થયા ? તે મોટો પ્રશ્ન
જો કોરોનાથી પણ વધુ થાય તેવો કોઇ રોગ હતો તો પછી સરકાર કેમ તે બાબતે ગંભીર ના બનીકોરોનાથી પણ ભયંકર છે તંત્રનો કોરોના કેસ અને મૃત્યુના આંકડા છુપાવવાનો રોગ


સુરત: એક સમયે ગુજરાત રાજ્ય કોરોનાના કેસ (Corona Cases) અને મોતની સંખ્યામાં નં. 2 પર પહોંચી ગયું હતું. પરંતુ કહેવાય છે કે, તે બાદ કેન્દ્ર સરકારે રોગચાળાને કાબુમાં લેવાના આશાથી ઠપકો આપ્યો. ગુજરાત સરકારે (Gujarat Government) પણ તાત્કાલિક પગલાં લેવાના શરૂ કરી દીધા. કોરોનાને કાબૂમાં લેવા માટેના નહીં, પણ સત્તાવાર કેસની સંખ્યા માત્ર નીચી દેખાય એ માટેનાં પગલાં લેવા માંડ્યા હોવાનું કહેવાય છે. એક રીતે કેન્દ્ર સરકારને (Central Government) પણ ઊંધા ચશ્મા પહેરાવવા પ્રયાસ થયા. રાજ્ય સરકારના આ પ્રયાસોથી ગુજરાતનો ક્રમ દેશમાં બીજા પરથી દસમા પર તો આવી ગયો. પણ સરકારની આ ગુપ્ત વ્યૂહરચના લોકો માટે ખૂબ ઘાતક નીવડ્યાનું ફલિત થાય છે.
ગુજરાતમાં સૌથી વધુ પ્રભાવિત સુરતનો દાખલો લઈએ તો ખબર પડશે કે, કોરોના જ્યારે અહીં તેની ચરમસીમા પર હતો ત્યારે પણ રાજ્ય સરકારના નીતિ મુજબ ટેસ્ટની સંખ્યા ખૂબ મર્યાદિત જ રાખવામાં આવી. દેશના અન્ય સૌથી પ્રભાવિત રાજ્યોમાં જ્યારે ટેસ્ટની સંખ્યામાં ધરખમ વધારો કરવામાં આવી રહ્યો હતો ત્યારે પણ અહીં ટેસ્ટની સંખ્યામાં ખાસ કોઈ વધારો કરાયો જ નહીં. ત્યાં સુધી કે પોઝિટિવિટી રેશિયો (પ્રતિ ટેસ્ટ પોઝિટિવ દરદીઓની સંખ્યા) પહેલાના પ્રમાણમાં અનેકગણો વધી ગયો, છતાં ટેસ્ટની સંખ્યામાં (Number Of Testing) વૃદ્ધિ નહીં કરવામાં આવી. પરિણામે સુરતમાં કોરોનાનું સંક્રમણ જ્યારે શિખરે હતું ત્યારે પણ દેખીતી રીતે કેસની સંખ્યા તો મહદઅંશે કાબુમાં હોવાનું જ જણાતું હતું. રાજ્ય સરકારની આ કથિત ભૂલભરેલી વ્યૂહરચનાથી કદાચ તંત્રએ રાજ્યની દેશમાં આબરૂ બચ્યાનો સંતોષ માની લીધો હશે. પણ બદલામાં અનેક નિર્દોષ લોકોનો આ કારણે ભોગ લેવાયો હોઈ શકે. શહેરના માત્ર ત્રણ મુખ્ય સ્મશાનભૂમિના આંકડા આ હકીકતની ચાડી ખાય છે. ફક્ત જુલાઈ માહિનામાં આ સ્મશાનભૂમિના આંકડાઓમાં સામાન્ય કરતાં લગભગ અઢી ગણો વધારો અને આ વધારાની અંતિમક્રિયાઓની સંખ્યા કોવિડના ઔપચારિક આંકડાઓ કરતાં ભેદી રીતે આઠ ગણી વધારે જણાઇ આવી હતી.

સુરત શહેરમાં (Surat City) 17મી માર્ચે પ્રથમ કોરોનાનો કેસ પોઝિટિવ આવ્યો હતો. શહેરમાં માર્ચ માસના અંતથી કોરોના કાળની શરૂઆત થઈ હતી. કોરોના કાળના શરૂઆતના તબક્કામાં પ્રશાસનના નિર્દેશો મુજબ શહેરીજનોએ પણ ખૂબ સાવચેતી સાથે લોકડાઉનના તમામ નિયમો પાળ્યા હતા અને ઘરમાં જ રહ્યા હતા. પરંતુ જૂન માસથી પ્રશાસને તબક્કાવાર અનલોક લાગુ કરતાં શહેરીજનોએ ફરી ધીરે- ધીરે પોતાના ઉદ્યોગ- વ્યવસાય અને જીવનનિર્વાહનો નિત્યક્રમ શરૂ કર્યો હતો. અનલોકને પગલે જૂન માસથી શહેરમાં કોરોનાના કેસોમાં જોરદાર ઉછાળો શરૂ થયો. તેમજ મૃત્યુદર પણ જૂન માસથી વધવા લાગ્યો. જુલાઈ આવતા સુધીમાં તો કોરોના સુરતમાં તેના ચરમબિંદુએ પોહોચી ગયો. પરંતુ હકીકતે પરિસ્થિતિ સરકારી આંકડાઓ સૂચવે તેનાથી પણ અનેકગણી વધુ ખરાબ હતી.

શહેરની મુખ્ય ત્રણ સ્મશાનભૂમિઓમાં (cemeteries) આશરે શહેરની 80 ટકા અંતિમક્રિયાઓ થાય છે. બાકીની આશરે 20% અંતિમક્રિયાઓ અન્ય નાની સ્મશાનભૂમીઓ કે લઘુમતી ધર્મોના કબ્રસ્તાનોમાં થાય છે. આ ત્રણ મુખ્ય સ્મશાનભૂમીઓ એટલે કે અશ્વિનીકુમાર, કુરુક્ષેત્ર અને રામનાથ ઘેલા મળીને સમાન્યતઃ મહિને અંદાજિત 1500થી 1700 જેટલાં મૃત્યુ નોંધાય છે. એટલે કે, આશરે રોજની સરેરાશ 53 અંતિમક્રિયાઓ આ ત્રણ સ્મશાનભૂમીઓમા થાય છે. માર્ચ અને એપ્રિલમાં જ્યારે કોરોનનો ખાસ પ્રભાવ શહેરમાં નહીં હતો ત્યારના સ્મશાનભૂમિના આંકડા આ વાત સાથે સુસંગત પણ છે. આ બે મહિનાઓમાં કોરોનાના કેસ અને મૃત્યુદાર નહિવત હતા. જેથી સ્મશાનના સરેરાશ પ્રમાણેના આંકડાઓમાં તેનો ખાસ કોઈ પ્રભાવ જોવા મળતો નથી. પરંતુ જેમ-જેમ શહેરમાં કોવિડના કેસ વધવા લાગ્યા તેમ તેમ મૃત્યુદર પણ વધતો ગયો હતો. ખાસ કરીને શહેરમાં જૂન અને તે બાદ જુલાઈ માસમાં તો જાણે કોવિડના દર્દીઓની સંખ્યાનો વિસ્ફોટ થયો અને મોતની સંખ્યામાં પણ ખૂબ મોટા પ્રમાણમાં વધારો થયો. તંત્રએ આબરૂ બચાવવા કોવિડ કેસના અને મોતના સાચા આંકડાને બદલે ઓછો આંકડો દેખાય તે માટે અનેક પેતરા અજમાવ્યા હોવાનું દેખીતી રીતે લાગી રહ્યું છે. કારણ કે જુલાઈના મોતના સરકારી આંકડામાં ભલે જૂન કરતાં લગભગ ત્રણ ગણો વધારો થયો હોય છતાં સાચા આંક કરતાં તો અતિશય ઓછો દર્શાવાયેલો જણાય છે. ત્રણેય સ્મશાનભૂમિના આંકડામાં જુલાઈ માસમાં સૌથી વધુ 4342 મૃત્યુ નોંધાયાં છે. તેમાથી જો કોવિડ સિવાયના મૃત્યુનો આંકડો 1600 જેટલા (સરેરાશ આંકડા પ્રમાણે) હોય તો, વધારાના લગભગ 2700 જેટલાં વધારાના મૃત્યુ (એટલે કે રોજના વધારાના 90 મોત) કયા કારણસર થયા? કોરોનકાળમાં આટલી મોટી સંખ્યામાં વધારાના મોતનું દેખીતું કારણ કોવિડના જ હોય. પરંતુ સરકારે બતાવેલા આંકડા પ્રમાણે જુલાઈ માસમાં માત્ર 316 મોત (એટલે કે સરેરાશ રોજના 10 મોત)કોવિડથી થયાં હતાં. તો પછી રોજના સરેરાશ 80 (સરકારી કોવીડ મોતના આંકથી આઠ ગણા વધુ) અંતિમસંસ્કાર વધારાના થયા તે વળી એવા કયા અન્ય ભેદી રોગ કે હોનારતથી અવસાન પામ્યા તે મોટો પ્રશ્ન છે. કોરોના સિવાય એવો પણ કોઇ રોગ આ મહિનામાં હતો કે તેમાં કોરોનાથી પણ આઠ ગણા વધુ મોત થાય? અને જો એવું હતું તો સરકારે કેમ તેને ગંભીરતાથી ના લીધું તેવા સવાલો ઊભા થાય છે. જો કે, આખું ચિત્ર જોતાં તો એવું જ લાગે છે કે કોવિડના કારણે મૃત્યુદર જે દર્શાવાયો છે તેના કરતાં ઘણો મોટો હતો. અને તંત્રએ અસલી પરિસ્થિતિ છુપાવી છે તેમાં ખાસ કોઈ શંકા જણાતી નથી.
તંત્રના પગલા જેનાથી કોરોનના સાચા આંકડા દબાયા હોઈ શકેતંત્ર દ્વારા ટેસ્ટિંગની સંખ્યા મર્યાદિત જ રાખવામા આવી. જૂન મહિનાથી કેસની સંખ્યામાં ધરખમ વધારો જોવા મળ્યા છતાં ટેસ્ટિંગમાં ખાસ કોઈ વધારો કરાયોજ નહીં.શરૂઆતમાં કરાતું કોમુનિટી ટેસ્ટિંગ અને કૉન્ટૅક્ટ ટ્રેસિંગ કેસો વધતાં જૂન મહિનાથી નહિવત અને અંતે બંધજ કરી દેવાયું.માત્ર RT-PCR ટેસ્ટનેજ માન્ય ગણવામાં આવ્યો. તે સિવાયના HRCT કે એન્ટિજેન ટેસ્ટ કે અન્ય ખાનગી લેબમાં પકડાયેલા કેસો સરકારી ચોપડે પોઝિટિવ ગણવામાં આવ્યાજ નહીં.આખા સુરતમાં માત્ર બેજ ખાનગી લેબમાં RT-PCR ટેસ્ટ કરવાની અનુમતિ આપવામાં આવી. તે પણ ફકત હોસ્પિટલાયઝેશન, સર્જરી કે સરકારી ભલામણના કેસમાં જ.સિવિલ કે સ્મીમેર હોસ્પીટલમાં થતાં સરકારી ટેસ્ટ માટે તંત્ર દ્વારા દર્દીને પાંચથી છ કલાક માટે દાખલ કરવાનો આગ્રહ રખાયો, ખાસ કરીને જ્યારે ભીડ વધુ થતી હોય ત્યારે. જેથી કેટલાક લોકો ટેસ્ટ કરાવવાનું ટાળતા.

તંત્રની આંકડા છુપાવવાની લ્હાયથી મોતનો આંક વધુ વધ્યો હોય શકે

RT- PCR ટેસ્ટ ખૂબ મર્યાદિત સંખ્યામાં થતાં હોવાથી વેળાસર સામાન્ય લક્ષણોમાં ટેસ્ટ નહીં થતાં ઘણા કેસ જોખમી થયા હોય શકેમાત્ર RT- PCR ટેસ્ટમાં પોઝિટિવ આવેલા દર્દીઓનેજ સરકારી ખર્ચે સારવાર મળી શકે તેમ હોવાથી અનેક આર્થિક નબળા વર્ગના લોકો હોસ્પિટલમાં સારવાર ના લઈ શક્યાસરકારી આંકડો સાચા આંકડાથી ખૂબ નીચો હોવાથી પૂરતા પ્રમાણમાં ટોસિલિઝુમેબ અને રેમડેસીવીર જેવી જીવનરક્ષક દવાઑ નહીં ફાળવાઈ હોય તેવી પણ શક્યતા છે.



સરકારી ચોપડે નોંધાયેલો કોરોનાનો મૃતાંક ( સપ્ટેમ્બર 21-2020 સુધી)માસ    મૃત્યુ આંકમાર્ચ      1એપ્રિલ   24મે         45જૂન      103જુલાઈ   316ઓગસ્ટ  128સપ્ટેમ્બર 43કુલ 660


સ્મશાનગૃહોમાં કયા મહિનામાં ખરેખર શું સ્થિતિ હતી?
માસ    અશ્વિનીકુમાર   કુરુક્ષેત્ર   રામનાથ ઘેલા   ટોટલ   પ્રતિદિનની એવરેજમાર્ચ       930             285             411          626            52એપ્રિલ     840            294             385         1519            51મે            992           366              352         1710          55જૂન         1140            412            358          1910         64જુલાઇ      2356           864             1122         4342      140ઓગસ્ટ    1426          556              830          2812         91
ધૂપ્પલ છુપાવવાના હવાતિયાં? તંત્રવાહકોએ અંતિમવિધિના આંકડા આપવાની મનાઈ ફરમાવીસ્મશાનભૂમિના આંકડાની માહિતી માંગતાં અશ્વિનીકુમાર સ્મશાનગૃહના ટ્રસ્ટી મંડળના સેક્રેટરી પ્રશાંતભાઇએ એવું સ્પષ્ટ કહ્યું હતું કે, તેમને ઉપરથી ના પાડવામાં આવી છે કે, સ્મશાનભૂમિમાં કેટલી ડેડબોડી દરરોજ આવી રહી છે તે અંગે કોઈને પણ માહિતી ન આપવી. જેથી સુરતના સૌથી મોટી સ્મશાનભૂમિ અશ્વિનીકુમાર ટ્રસ્ટ ઘણી રકઝક બાદ ટ્રસ્ટીઓ દ્વારા જે આંકડા અપાયા તે પણ રોજેરોજના આંકડાને બદલે સરેરાશ આંકડા આપ્યા હતા, તેમજ મેયર તેમજ ડેપ્યુટી કમિશનરે આવું કરવા કહ્યું હોવાનું અન્ય એક ટ્રસ્ટીએ જણાવ્યું હતું. તેથી સાચી પરિસ્થિતિથી સરકાર કોઈને વાકેફ કરવા માંગતી જ નથી તેવી પ્રતીતિ થઇ રહી છે. જો કે, અન્ય સ્મશાનગૃહોમાંથી તો કોવિડ અને નોન કોવિડ બંને મૃતકના આંકડા ખેલદિલીપૂર્વક આપી દેવાયા હતા. જ્યાં તંત્રએ કરેલી વ્યવસ્થા મુજબ કોવિડના મૃતકોના સૌથી વધુ અંતિમસંસ્કાર ગાઇડલાઇનના ઓઠા તળે થતા હતા તે અશ્વિનીકુમાર સ્મશાનગૃહમાં શું રંધાયું તે પ્રજા જાણવા માંગે છે. કેમ કે, અંતિમવિધિ જેવા પવિત્ર કાર્યના આંકડા નહીં આપવા માટે સમાજસેવા માટે કામ કરતા આ અશ્વિનીકુમાર સ્મશાનગૃહ ચલાવતા ટ્રસ્ટના ટ્રસ્ટીઓની કઇ મજબૂરી હોય શકે તે પણ સવાલો ઊઠી રહ્યા છે.

જૂન-જુલાઇમાં સ્મશાનગૃહોના ફોટો કે વિડીયો ના બને એ માટે સિક્યુરિટી મુકાઈ હતીસુરત : કોરોનાની મહામારી બાબતે તંત્ર દ્વારા ઢાંકપીછોડો કરવાના કેવા પ્રયત્નો થયા તેની ઘણી ચર્ચાઓ ઊઠી હતી. તેમજ જ્યાં કોવિડ ગાઇડલાઇન મુજબ સૌથી વધુ અંતિમસંસ્કાર થતાં હતાં, તે અશ્વિનીકુમાર સ્મશાનગૃહની બહાર તો તમામ લાજ-મર્યાદા કોરાણે મૂકી હકીકત છુપાવવા મરણીયા બનેલા તંત્રએ સિક્યુરિટી ગાર્ડ પણ તૈનાત કરી દીધા હતા. તેમજ મનપાના ચીફ સિક્યુરિટી ઓફિસર સાથે વાત કરતાં તેણે પણ કબૂલ્યું હતું કે, સ્મશાનગૃહમાં તેમજ બહાર અંદરથી અહીં લઇ અવાતા મૃતકોની સંખ્યાના વિડીયો વાયરલ કરી અફવા ફેલાવાય છે. એટલે સિક્યુરિટી તૈનાત કરવા સરકારનો આદેશ છે.
આંકડા તપાસ્યા બાદ કહી શકાય કે ખરેખર શું થયું હતું : મેયર ડો. જગદીશ પટેલ
કોરોનાકાળની ચરમસીમા જુલાઇ માસમાં જે રીતે સામાન્ય કરતાં સાતથી આઠગણા અંતિમસંસ્કાર થયાં તે મારા ધ્યાનમાં નથી. અમે કોઇ સ્મશાનગૃહને આંકડા છુપાવવા કે નહીં આપવા બાબતે સૂચના આપી પણ નથી. જો કે, જે-તે વખતે કોવિડની ગાઇડ-લાઇન મુજબ મોટા ભાગના દર્દીઓના મૃતદેહની અંતિમવિધિ સાવચેતીના ભાગરૂપે કરવામાં આવતી હતી. જો કે, અંતિમવિધિના આંકડા વધ્યા હોય તે સમયના મૃતકો બાબતે તપાસ કર્યા બાદ જ કંઇ કહી શકું,. બાકી સુરતમાં જે સ્થિતિ હતી તે મનપાએ ખુલ્લી રીતે દર્શાવી છે. કોવિડના આંકડા બાબતે કોઇ ઢાંકપીછોડો કરવા પ્રયાસ કરાયો હોય તેવું મારા ધ્યાનમાં નથી.
કોરોનાકાળમાં મનપાની બહારના મૃતકોનાં અંતિમસંસ્કાર પણ આ સ્મશાનગૃહોમાં થતાં હતાં : મ્યુનિ.કમિ.
કોરોનાના એકદમ પીક કાળ એવા જુલાઇ માસમાં સુરતનાં સ્મશાનગૃહોમાં થયેલાં અંતિમસંસ્કારના આંકડા અને કોવિડના મોતના સરકારી આંકડા જોતાં જે શંકા ઊઠી રહી છે. તે બાબતે સુરત મનપા કમિશનર સાથે વાત કરતાં તેણે જણાવ્યું હતું કે, સુરત મનપા દ્વારા જાહેર થયેલા આંકડા એકદમ ફેક્ટ છે. તેમાં કાંઇ છુપાવાયું નથી. સ્મશાનગૃહોમાં જે-તે સમયે અંતિમસંસ્કારની સંખ્યા વધી હતી તેની પાછળનું એક કારણ એ પણ હોય શકે કે ત્યારે કોવિડની ગાઇડલાઇન મુજબ મોટા ભાગના દર્દીઓનાં અંતિમસંસ્કાર થતાં હતાં. તેથી સુરત બહાર આજુબાજુનાં ગામોમાં પણ જે દર્દીનાં મોત થતાં હતાં તેને સુરતનાં સ્મશાનગૃહોમાં જ લઇ અવાતા હતા. તેથી આ આંકડો મોટો થયો હોઈ શકે.

સુરતમાં કોરોનાથી મોતનાં આંકડા: જુલાઈમાં સ્મશાનભૂમિઓમાં અર્થીઓની લાઇન લાગતી હતી અને તંત્રએ બતાવ્યા આટલા મોત..

નોંધ- સુરત મહાનગર પાલિકાની શનિવારે યોજાયેલી સામાન્ય સભામાં વિપક્ષે જુલાઈમાં કોરોનાથી થયેલા મોત અંગે શું સવાલ ઉઠાવ્યા.. માહિતી મેળવવા ઉપર ક્લીક કરો..
