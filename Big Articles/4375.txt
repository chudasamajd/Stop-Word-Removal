
આપણા દેશમાં જે કોર્ટો છે તે ન્યાયની અદાલતો નથી પણ કાયદાની કોર્ટો છે. જો સંસદ દ્વારા પ્રજાને અન્યાય કરતા કોઈ કાયદા ઘડવામાં આવ્યા હોય અને તેની સામે કોર્ટમાં કેસ કરવામાં આવે તો અદાલત કાયદાનો અને તેને સમર્થન આપતાં બંધારણનો હવાલો આપીને પ્રજાને ન્યાય અપાવી શકતી નથી.

 આપણી કાયદાપોથીમાં અદાલતના તિરસ્કાર માટેના કાયદાઓ એવા છે કે સુપ્રિમ કોર્ટના કે હાઈ કોર્ટના જજ સાહેબોને લાગે કે કોઈ વ્યક્તિ તેના અભિવ્યક્તિસ્વાતંત્ર્યના અધિકારનો દુરુપયોગ કરીને અદાલતની ટીકા કરી રહી છે તો તેને જેલની સજા કરી શકે છે. માનવ અધિકારો માટે લડતા ભારતના ટોચના ધારાશાસ્ત્રી પ્રશાંતભૂષણને સુપ્રિમ કોર્ટે અદાલતના તિરસ્કાર માટે દોષિત ઠરાવ્યા છે. તેમને કઈ સજા કરવી તેની ચર્ચા ચાલી રહી છે. આ પરિસ્થિતિમાં પ્રશાંતભૂષણના કેસમાં ખરેખર શું બન્યું હતું? તેમને શા માટે સજા કરવામાં આવી? તે જાણવું બહુ જરૂરી છે.
પહેલાં તો તે જાણવું જરૂરી છે કે પ્રશાંતભૂષણના પિતાશ્રી શાંતિભૂષણ તત્કાલીન વડાં પ્રધાન ઇન્દિરા ગાંધી સામે ભ્રષ્ટાચારનો કેસ લડી રહેલા રાજનારાયણના વકીલ હતા. અલ્લાહાબાદ હાઈ કોર્ટમાં ઇન્દિરા ગાંધી હારી ગયાં ત્યારે તેમણે વડાં પ્રધાન તરીકે રાજીનામું આપવાને બદલે દેશમાં કટોકટી લાદી હતી. કટોકટીની પરિસ્થિતિ ઉઠાવી લેવામાં આવી અને ચૂંટણી થઈ તેમાં જનતા પાર્ટીની સરકાર આવી હતી. શાંતિભૂષણ તેમાં કાયદા પ્રધાન બન્યા હતા. આ રીતે પ્રશાંતભૂષણ ભારતની ન્યાય વ્યવસ્થાને ખૂબ બારીકાઇથી ઓળખે છે. તેઓ અન્યાયનો ભોગ બનેલા ગરીબો વતી પૈસા લીધા વિના કેસો લડવા માટે જાણીતા છે. ભારતમાં જે સંઘપરિવારવિરોધી સેક્યુલર બ્રિગેડ છે, તેના વકીલ તરીકે પણ પ્રશાંતભૂષણ જાણીતા છે. પ્રશાંતભૂષણ અગાઉ પણ ભારતના કેટલાક ચીફ જસ્ટિસો ભ્રષ્ટ હતા, તેવાં તોફાની નિવેદનો કરી ચૂક્યા છે, પણ ત્યારે તેમની સામે કેસો થયા નહોતા.
વર્તમાનમાં પ્રશાંતભૂષણને જે કેસમાં તકસીરવાર ઠરાવવામાં આવ્યા છે તેમાં તેમના દ્વારા ટ્વિટ કરવામાં આવેલા બે સંદેશાઓ નિમિત્ત બન્યા છે. થોડા સમય પહેલાં નાગપુરના અખબારમાં ચીફ જસ્ટિસ શરદ બોબડેની એક તસવીર છપાઇ હતી, જેમાં તેઓ અમેરિકાની અત્યાધુનિક હર્લી ડેવિડસન બાઇક પર સવાર થયેલા જોવા મળતા હતા. આ તસવીરને ઉદ્દેશીને પ્રશાંતભૂષણે ટ્વિટ કર્યું હતું કે ‘‘ભારતના ચીફ જસ્ટિસ હેલ્મેટ અને માસ્ક વગર મોટરસાઇકલ પર સવાર થયા છે, જ્યારે સુપ્રિમ કોર્ટ લોકડાઉન હેઠળ છે અને ભારતની જનતાને ન્યાય મળતો નથી.’’
પ્રશાંતભૂષણે તેમના બીજા ટ્વિટમાં લખ્યું હતું કે ‘‘જ્યારે ઇતિહાસકારો પાછળ વળીને જોશે કે છેલ્લાં ૬ વર્ષમાં ભારતમાં લોકશાહીને કેવી રીતે ખતમ કરવામાં આવી છે? ત્યારે તેઓ ભારતના છેલ્લા ચાર ચીફ જસ્ટિસોની અને સુપ્રિમ કોર્ટની ભૂમિકાની ખાસ નોંધ લેશે.’’ આ સંદેશાની સુપ્રિમ કોર્ટના જસ્ટિસ અરુણ મિશ્રાએ નોંધ લઈને સુઓ મોટો પ્રશાંતભૂષણ સામે અદાલતના તિરસ્કારનો કેસ ફાઇલ કર્યો હતો. કેસ દાખલ થયા પછી પ્રશાંતભૂષણે પહેલાં ટ્વિટના એક ભાગ બાબતમાં પોતાની ભૂલ કબૂલ કરતાં કહ્યું હતું કે ‘‘ચીફ જસ્ટિસે હેલ્મેટ નથી પહેરી તેવી મારી ટીકા હું પાછી ખેંચું છું; કારણ કે બાઇક સ્ટેન્ડ પર હતી તે હકીકત મારા ધ્યાન બહાર ગઈ હતી. બાઇક સ્ટેન્ડ પર હોય ત્યારે સવારે હેલ્મેટ પહેરવાની જરૂર હોતી નથી.’’ પ્રશાંતભૂષણે ભારપૂર્વક કહ્યું હતું કે તેઓ બાકીની ટીકા પાછી ખેંચવા કે તે માટે માફી માગવા તૈયાર નથી; કારણ કે અદાલતની માફકસરની ટીકા કરવાનો તેમનો અધિકાર અભિવ્યક્તિસ્વાતંત્ર્યના મૂળભૂત બંધારણીય અધિકારનો ભાગ છે.
અદાલતના તિરસ્કારના કેસમાં સોગંદનામું ફાઇલ કરતાં પ્રશાંતભૂષણે પોતાની ટીકાના બચાવમાં કહ્યું હતું કે ‘‘ કોવિડ મહામારીને કારણે દેશમાં લોકડાઉન કરવામાં આવ્યું ત્યારે સુપ્રિમ કોર્ટે નિયમિત રીતે કામ કરવાનું બંધ કરી દીધું હતું; જેને કારણે ન્યાય મેળવવાના અધિકાર પર તરાપ આવી હતી. સુપ્રિમ કોર્ટમાં બહુ ઓછા કેસોની સુનાવણી થતી હતી. તે પણ વીડિયો કોન્ફરન્સના માધ્યમથી થતી હોવાથી સંતોષ થતો નહોતો, જેને કારણે મને સતત રોષ આવતો હતો.’’ બીજા ટ્વિટનો બચાવ કરતાં તેમણે કહ્યું હતું કે ‘‘છેલ્લાં ૬ વર્ષમાં જે ચાર ચીફ જસ્ટિસો આવી ગયા તેમણે સરકાર પર નિયંત્રણ રાખવાની પોતાની ફરજ બરાબર બજાવી નહોતી. વળી સુપ્રિમ કોર્ટ પારદર્શક રીતે કામ કરે છે, તેવું બતાડવામાં પણ તેઓ નિષ્ફળ ગયા હતા. તેને કારણે ભારતમાં લોકશાહી નબળી પડી હતી. ન્યાયતંત્રની માફકસરની ટીકા કરવી તેને કોર્ટનો તિરસ્કાર કહી શકાય નહીં.’’
સુપ્રિમ કોર્ટના ત્રણ જજોની બેન્ચે પ્રશાંતભૂષણની દલીલ ફગાવી દેતા કહ્યું હતું કે ‘‘તેમના પ્રથમ ટ્વિટના પ્રથમ ભાગમાં ચીફ જસ્ટિસની બાઇક પર સવાર થવા બદલ જે ટીકા કરવામાં આવી છે તે તેમની વ્યક્તિગત ટીકા હોવાથી તેને અમે અદાલતનો તિરસ્કાર માનતા નથી; પણ બીજા ભાગમાં સુપ્રિમ કોર્ટની જે ટીકા કરવામાં આવી છે તે તેની ગરિમાને ઘટાડનારી છે. હકીકતમાં આ કટોકટીના કાળમાં પણ સુપ્રિમ કોર્ટ દ્વારા ૧૨,૭૦૦ કેસોની સુનાવણી માટે ૮૭૯ સીટિંગ કરવામાં આવી છે. તેમાંના કેટલાક કેસોમાં તો પ્રશાંતભૂષણ પોતે હાજર રહ્યા છે. તો પછી તેમણે આવું હડહડતું જૂઠું વિધાન કેમ કર્યું? તેને કારણે આમ આદમીની નજરમાં સુપ્રિમ કોર્ટ શકમંદ બની છે. આ પ્રકારનાં નિવેદનોને કારણે પ્રજાનો ન્યાયપદ્ધતિમાં અને અદાલતોમાં વિશ્વાસ ઊઠી જાય છે.’’
પ્રશાંતભૂષણના બીજા ટ્વિટ બાબતમાં ચુકાદો આપતાં સુપ્રિમ કોર્ટે ટિપ્પણ કરી હતી કે ‘‘બીજા ટ્વિટના પહેલા ભાગમાં તેમણે લખ્યું છે કે ભારતમાં લોકશાહી ખતમ થઈ ગઈ છે, તે તેમનો રાજકીય અભિપ્રાય છે; માટે તે બાબતમાં અમારે કાંઈ કહેવાનું નથી. પરંતુ બીજા ભાગમાં તેમણે લોકશાહીને ખતમ કરવા માટે દેશના છેલ્લા ચાર ચીફ જસ્ટિસને અને સુપ્રિમ કોર્ટને જવાબદાર ઠરાવી છે તે અદાલતનો તિરસ્કાર છે. સુપ્રિમ કોર્ટના છેલ્લા ચાર ચીફ જસ્ટિસ અને સમગ્ર સુપ્રિમ કોર્ટ ઉપર આરોપ મૂકવાથી બીજો ક્યો મોટો અદાલતનો તિરસ્કાર હોઈ શકે?’’ પ્રશાંતભૂષણ પોતે સુપ્રિમ કોર્ટના વકીલ હોવાથી તેમની જવાબદારી વધી જાય છે, એમ સુપ્રિમ કોર્ટનું માનવું છે.
હવે સુપ્રિમ કોર્ટ દ્વારા પ્રશાંતભૂષણને કેટલી સજા કરવામાં આવશે? તે મુદ્દો નથી. જો સુપ્રિમ કોર્ટ દ્વારા પ્રશાંતભૂષણને જેલમાં મોકલવામાં આવશે તો તેમનું કદ વધી જશે. મહત્ત્વનો મુદ્દો એ છે કે લોકશાહી દેશમાં નાગરિકોને પોતાના અભિવ્યક્તિસ્વાતંત્ર્યના અધિકારની રૂએ અદાલતોની, તેના જજોની કે તેના ચુકાદાની ટીકા કરવાનો અધિકાર છે કે નહીં? જો અધિકાર હોય તો તેની લક્ષ્મણરેખા કોણ નક્કી કરે? શું તે અધિકાર જેમની ટીકા કરવામાં આવી છે તે સુપ્રિમ કોર્ટને આપવો જોઈએ? કે તેનો નિર્ણય કરવા માટે કોઈ સ્વતંત્ર સંસ્થા હોવી જોઈએ? કારણ કે જો સુપ્રિમ કોર્ટ કે તેના જજો આરોપીના પાંજરામાં હોય તો તેમને તેનો ન્યાય કરવાની સત્તા કેમ આપી શકાય? વળી આપણા દેશમાં જે અદાલતના તિરસ્કારના કાયદાઓ બન્યા છે તે બ્રિટીશ સલ્તનતની વિરાસત છે. ભારતના નાગરિકો ગુલામ હતા ત્યારે તેઓ બ્રિટીશ જજની ટીકા કરતાં તો તેમને આ કાયદાનો ઉપયોગ કરીને જેલમાં નાખવામાં આવતા હતા. હવે સ્વતંત્ર ભારતમાં આ કાયદાની જરૂર છે ખરી?
આ લેખમાં પ્રગટ થયેલાં વિચારો લેખકનાં પોતાના છે.
