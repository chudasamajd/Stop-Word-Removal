
ગાંધીનગર: કોરોના મહામારીના પગલે રાજ્યમાં કુલ પોઝિટિવ કેસો વધીને 18,601 થયા છે. જ્યારે મૃત્યુ આંક વધીને 1155 સુધી પહોંચી ગયો છે. ત્યારે છેલ્લા બે માસના લોકડાઉન બાદ ગુજરાતના અર્થતંત્રને ધબકતું કરવા માટે ગુરુવારે રાત્રે કોર ગ્રુપની બેઠક બાદ મુખ્યમંત્રી વિજય રૂપાણીએ લોકડાઉનને કારણે જે પરિસ્થિતિ ઉદભવી છે તેમાંથી જનજીવન, વેપાર-ધંધા રોજગાર ઉદ્યોગ પુન: ધબકતા કરવા રાજ્ય સરકાર ૧૪ હજાર કરોડનું ગુજરાત આત્મનિર્ભર પેકેજ જાહેર કર્યુ છે. કેન્દ્ર સરકારના પૂર્વ નાણાં સચિવ ડૉ. હસમુખ અઢિયાના અધ્યક્ષ પદે રાજ્ય સરકારે કમિટીની રચના ઇકોનોમીક રિવાઇવલની ભલામણો સૂચવવા કરી હતી. આ કમિટીએ તેનો ઇન્ટરીમ રિપોર્ટ રાજ્ય સરકારને ત્રણ દિવસ પહેલાં આપ્યો હતો. આ રિપોર્ટનો સર્વગ્રાહી તલસ્પર્શી અભ્યાસ કરી રાજ્યના મંત્રીઓ, વરિષ્ઠ સચિવો, સમાજ જીવનના આગેવાનો, ઉદ્યોગ-વેપાર મંડળો, વિવિધ સમાજ વર્ગોના પ્રતિનિધિઓ સાથે મળી મેરેથોન ચિંતન બેઠકો કરી હતી. તેની ફલશ્રુતિ રૂપે આ પેકેજ જાહેર કરાયું છે એમ તેમણે ઉમેર્યુ હતું. મુખ્યમંત્રી રૂપાણીએ નાયબ મુખ્યમંત્રી નીતિન પટેલ તથા મંત્રીઓ ભૂપેન્દ્રસિંહ ચુડાસમા, સૌરભ પટેલની ઉપસ્થિતિમાં આ પેકેજની મહત્ત્વપૂર્ણ જાહેરાત કરી હતી.રૂપાણીએ જણાવ્યું હતું કે, પેકેજ સમાજના કોઇ એકલદોકલ વર્ગ કે વ્યક્તિઓને નહીં, પરંતુ નાનામાં નાના, છેવાડાના ગરીબ, વંચિત, પીડિત, શ્રમિક, નાના વેપારી, ઉદ્યોગ, ધંધા-રોજગાર સૌના હિતની પ્રતિબદ્ધતા સાથે બનાવવામાં આવેલું ‘સબ સમાજ કે લિયે સાથ મેં આગે હૈ બઢતે જાના’ની ભદ્ર ભાવનાવાળું પેકેજ છે.
રૂ.૧૪૦રર કરોડના ગુજરાત આત્મનિર્ભર પેકેજમાં શું શું છે?
ધંધાદારી એકમોને પ્રોપર્ટી ટેક્સમાં 20% અને રહેણાંકને 10% માફીવાણિજ્યિક એકમોને વર્ષ ૨૦૨૦-૨૧ના વાર્ષિક પ્રોપર્ટી ટેક્સના ચૂકવણામાં ૨૦ ટકાની માફી આપવામાં આવશે. રૂ.૬૦૦ કરોડની આ માફીનો લાભ રાજ્યના અંદાજિત ૨૩ લાખ વાણિજ્યિક એકમોને મળશે. જેમાં શહેરી વિસ્તારના તમામ રહેણાક મિલકતોના વર્ષ ૨૦૨૦-૨૧ના ભરવાના થતા પ્રોપર્ટી ટેક્સ જો ૩૧ જુલાઈ-૨૦૨૦ સુધી ચૂકવવામાં આવશે તો ૧૦ ટકાની માફી આપવામાં આવશે. જેનો લાભ અંદાજિત ૭૨ લાખ પ્રોપર્ટીધારકોને થશે અને તેમને રૂ. ૧૪૪ કરોડની રાહત મળશે.
માસિક 200 યુનિટ વપરાશવાળા ગ્રાહકોને 100 યુનિટનું બિલ માફ, 200 કરોડનો ફિક્સ્ડ ચાર્જ માફ
a Series of electrical transmission tower with power lines criss crossing at sunset.
માસિક ૨૦૦ યુનિટ કરતાં ઓછો વીજ વપરાશ કરનાર રહેણાક વીજ ગ્રાહકોનું ૧૦૦ યુનિટનું વીજળી બિલ એકવખત માટે માફ કરવામાં આવશે. આથી રૂ.૬૫૦ કરોડનાં વીજ બિલ માફીનો લાભ રાજ્યના આશરે ૯૨ લાખ વીજ ગ્રાહકોને મળશે. અંદાજે ૩૩ લાખ વાણિજ્યિક વીજ ગ્રાહકો અને ઉદ્યોગો માટે LT વીજ કનેક્શન ધરાવતા વીજ ગ્રાહકોને વીજ બિલમાં મે-૨૦૨૦નો ફિક્સ્ડ ચાર્જ માફ કરવાનો નિર્ણય કર્યો છે. જેનાથી કુલ રૂ. ૨૦૦ કરોડનો ચાર્જ માફ કરવામાં આવશે. આ ઉપરાંત વીજળીનું HT (ઔદ્યોગિક) કનેક્શન ધરાવતા વીજ ગ્રાહકોને મે-૨૦૨૦ના ફિક્સ ચાર્જિસનું રૂ.૪૦૦ કરોડનું ભારણ હાલમાં ન પડે એ હેતુથી આ ફિક્સ ચાર્જિસનાં ચૂકવણાં માટે મુદત વધારી આ રકમ સપ્ટેમ્બર-૨૦૨૦થી ડિસેમ્બર-૨૦૨૦ એમ ચાર મહિનામાં વ્યાજ વગર સરખા ભાગે ચૂકવવાની છૂટ આપવામાં આવે છે.
દુકાનદારોને 80 કરોડની વીજકર રાહત
વિવિધ નાના દુકાનદારોને કોરોના મહામારીના સમયમાં લોકડાઉનના કારણે આવક થઇ ન હતી. આથી તેમને આર્થિક રાહત આપવાના હેતુથી જુન, જુલાઇ અને ઓગસ્ટના એમ ત્રણ મહિના માટે લાગતો વીજકર ૨૦ ટકાથી ઘટાડી ૧૫ ટકા કરવામાં આવશે. આનો લાભ રાજ્યના ૩૦ લાખ જેટલા દુકાનદારો / વેપારીઓ / કારીગરોને મળશે. આ અંતર્ગત રાજ્ય સરકાર દ્વારા રૂ. ૮૦ કરોડની આર્થિક રાહત આપવામાં આવશે.
ખાનગી લક્ઝરી બસો અને કેબ મેક્સીને 221 કરોડની રોડ ટેક્સની રાહત

લોકડાઉનના કારણે નાગરિકોને પરિવહન માટે નિયંત્રણ હોવાથી ખાનગી લક્ઝરી બસો (કોન્ટ્રાક્ટ કેરેજ બસો) તથા જીપ, ટેક્સી (મેક્સી કેબ) વગેરેના ધંધાને ઘણી મોટી અસર થઇ છે. આવા સંજોગોમાં તેમને ૧લી એપ્રિલ-૨૦૨૦થી ૩૦ સપ્ટેમ્બર-૨૦૨૦ સુધીના ૬ મહિનાના રોડ ટેક્સ ભરવામાંથી સંપૂર્ણ માફી આપવામાં આવશે. જે અંતર્ગત ૬૩ હજાર વાહન ધારકોને રૂ.૨૨૧ કરોડની રોડ ટેક્સ માફી મળશે. આ ઉપરાંત રાજ્યના માર્ગ અને મકાન, સિંચાઇ, પાણી પુરવઠા અને નર્મદા જેવા વિભાગોનાં સરકારી કામો માટે કોન્ટ્રાક્ટરોને હંગામી ધોરણે વીજ કનેક્શન આપવામાં આવે છે. લોકડાઉન દરમિયાન પ્રોજેક્ટનું કામ બંધ હોવાથી આ દરમિયાન ચાર્જ કરવામાં આવેલા ફિક્સ્ડ વીજ બિલને માફ કરી રૂ.૫ કરોડની સહાય આપવામાં આવશે.
ટેક્સ્ટાઇલ સહિતના ઉદ્યોગ-વ્યવસાયો માટે ૩૦૩૮ કરોડની પ્રોત્સાહક સબસીડી, જીએસટી રિફંડ જુલાઇ સુધીમાં

રાજ્યમાં કોવિડ-૧૯ની મહામારીની પરિસ્થિતિને કારણે ધીમી પડેલી ઔદ્યોગિક પ્રવૃત્તિને વેગવંતી બનાવવા માટે રૂ.૭૬૮ કરોડની કેપિટલ અને વ્યાજ સબસીડીનું ૩૧ જુલાઇ-૨૦૨૦ સુધીમાં ચૂકવણું કરવામાં આવશે. જેના કારણે ઉદ્યોગોને નાણાં ભીડમાંથી મોટી રાહત મળશે. રાજ્યમાં ઔદ્યોગિક ક્ષેત્રે ટેક્સટાઇલ ઉદ્યોગ મહત્ત્વનું સ્થાન ધરાવે છે. તેમજ વિપુલ પ્રમાણમાં રોજગારી પૂરી પાડે છે. આવા ટેક્સટાઇલ ઉદ્યોગોને રૂ.૪૫૦ કરોડ કેપિટલ અને વ્યાજ સબસીડીનું ચૂકવણું ૩૧ જુલાઇ-૨૦૨૦ સુધીમાં કરવામાં આવશે. કોવિડ-૧૯ની મહામારીની વિકટ પરિસ્થિતિમાં રાજ્યનાં તમામ પ્રકારનાં ઔદ્યોગિક એકમોને લાભ મળી રહે એ જરૂરી છે. જે અન્વયે મેગા ઇન્ડસ્ટ્રીઝને પણ રૂ.૧૫૦ કરોડ કેપિટલ અને વ્યાજ સબસીડીનું ૩૧ જુલાઇ-૨૦૨૦ સુધીમાં ચૂકવણું કરવામાં આવશે. રાજ્યના ૩૨૦૦ કરતાં વધુ વેપારીઓને રૂ.૧,૨૦૦ કરોડનું પડતર વેટ અને GST રિફંડ ૩૧ જુલાઇ-૨૦૨૦ સુધીમાં ચૂકવવામાં આવશે. રાજ્યના ૨૭ હજારથી વધુ ઉદ્યોગ સાહસિકોને બાજપેયી બેન્કેબલ યોજનામાં રૂ.૧૯૦ કરોડની સબસીડીની રકમ ૩૧ જુલાઇ-૨૦૨૦ સુધીમાં ચૂકવવામાં આવશે. સોલાર રૂફ ટોપ યોજના હેઠળની ૬૫૦૦૦ કુટુંબો માટેની રૂ.૧૯૦ કરોડની સબસીડી ૩૧ જુલાઇ-૨૦૨૦ સુધીમાં આપવામાં આવશે. ગુજરાત એગ્રો-ઈન્ડસ્ટ્રીઝ કાર્પોરેશનના માધ્યમથી એગ્રો અને ફૂડ પ્રોસેસિંગ એકમોને રૂ.૯૦ કરોડની કેપિટલ અને વ્યાજ સબસીડી ૩૧ જુલાઇ -૨૦૨૦ સુધીમાં આપવામાં આવશે.
વેટ-જીએસટી કાયદા હેઠળ વહીવટી સરળતા

ગુજરાત વેટ કાયદા હેઠળ વર્ષ ૨૦૧૬-૧૭ અને તા.૧.૪.૨૦૧૭થી તા.૩૦.૬.૨૦૧૭ સુધીની આકારણીની કામગીરીમાં રૂ.૧૦ કરોડથી ઓછું વાર્ષિક ટર્નઓવર ધરાવતા વેપારીઓના કિસ્સામાં આકારણી માટે આપવામાં આવેલી નોટિસ પરત ખેંચવામાં આવશે. આ વેપારીઓ પૈકી આંતરરાજ્ય વેચાણો ધરાવતા વેપારીઓના કિસ્સામાં કેન્દ્રીય કાયદા મુજબ માત્ર ધારાકીય ફોર્મ પૂરતી જ આકારણી હાથ ધરાશે. આ પગલાંથી એક લાખથી વધુ કરદાતાઓને લાભ થશે. પરંતુ અન્વેષણના કેસો, બોગસ બિલિંગના કેસો, વેરાશાખમાં વિસંગતતા હોય તેવા કેસો, રિફંડના કેસો, જે કિસ્સાઓમાં અગાઉ મોટી રકમનું માંગણું ઉપસ્થિત થયું હોય તેવા અને જે કિસ્સામાં મોટી રકમની વેરાશાખ જી.એસ.ટી.માં તબદીલ કરી હોય તેવા તમામ કેસોમાં નિયમિત આકારણી હાથ ધરાશે. વેરા સમાધાન યોજના-૨૦૧૯ હેઠળ ૧૫ માર્ચ-૨૦૨૦ સુધી પ્રથમ હપ્તો ભર્યો છે તેમને ત્રણ માસની મુદત વધારી અપાશે. આ યોજનાથી આશરે ૨૬ હજાર વેપારીઓને લાભ મળશે. વેટ અને કેન્દ્રીય કાયદાકીય જોગવાઇઓ હેઠળની લોકડાઉન દરમિયાન પૂરી થતી મર્યાદા અને મનાઇ હુકમોની મુદત લંબાવાશે.
